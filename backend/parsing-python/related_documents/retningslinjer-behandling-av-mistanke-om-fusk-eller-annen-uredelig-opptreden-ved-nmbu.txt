Retningslinjer - behandling av mistanke om fusk eller annen uredelig opptreden ved NMBU | NMBU
Hopp til hovedinnhold
Biblioteket
For studenter
Norwegian
English
Studier
Forskning
Innovasjon
Om NMBU
Søk
Biblioteket
For studenter
Norwegian
English
For Studenter
Retningslinjer - behandling av mistanke om fusk eller annen uredelig opptreden ved NMBU
Kapittel 1 Retningslinjenes tilblivelse og formål
1.1
Retningslinjene er fastsatt 6. desember 2012 av styret for Universitetet for miljø- og biovitenskap (UMB). Retningslinjene trådte i kraft 1. januar 2013. Retningslinjene videreføres for Norges miljø- og biovitenskapelige universitet (NMBU). Språklig oppjustert 15. juni 2015. Retningslinjene er justert 19. september 2024 av universitetsstyret i henhold til lov om universiteter- og høyskoler (2024).
1.2
Retningslinjene skal klargjøre innholdet i begrepet fusk ved NMBU, og synliggjøre mulige konsekvenser for studenter som gjør seg skyldig i fusk eller andre forhold som kan møtes med reaksjoner og sette regler om saksbehandlingen i slike tilfeller.
1.3
Retningslinjene skal fastslå oppgaver og ansvar for universitetets enheter når mulig fusk eller annen uredelig opptreden oppdages i forbindelse med studenters studieprestasjon ved NMBU.
Kapittel 2 Retningslinjenes virkeområde
2.1
Retningslinjene gjelder for alle studenter ved NMBU.
2.2
Retningslinjene omfatter alle studieprestasjoner som skal undergis evaluering til bruk for diplom, vitnemål eller karakterutskrift fra NMBU inkludert evaluering av løpende studieinnsats når evalueringen inngår i den endelige bedømmelsen av studenten i emnet. Retningslinjene omfatter prestasjoner og eksamener som er avlagt utenfor NMBU, når disse skal inngå i en eksamen eller grunnlaget for en grad ved NMBU.
2.3
Retningslinjene følger begrepsbruken i  universitets- og høyskoleloven og lovens forarbeider.
Kapittel 3 NMBUs forståelse av fusk
3.1
Fusk er enhver handling som sikter mot å gi studenten et uberettiget studieresultat eller et uberettiget fortrinn ved evaluering av studieprestasjon.
3.2
I dette avsnitt omtales eksempler på fusk. Omtalen er ikke uttømmende.
1
. Brudd på eksamensforskrifter ved NMBU kan være fusk.
2.
Fusk kan bestå i å skaffe seg kjennskap til eksamensoppgaver før eksamen starter i den hensikt å dra fordel av kjennskapet under eksamen.
3.
Handlinger som på falsk grunnlag sikter mot å gi en student fordeler under eksamen i form av forlenget tid eller ekstra hjelpemidler kan være fusk.
4.
Fusk kan være å manipulere eksamensbesvarelsen etter levering i den hensikt å oppnå bedre bedømming.
5.
Fusk kan bestå i å skaffe seg tilgang til hjelpemidler som ikke er tillatt etter NMBUs oppgitte hjelpemiddelkoder for den pågjeldende skriftlige eksamen. Dette gjelder uavhengig av om det ulovlige hjelpemiddel består av papir, mobiltelefon eller annet utstyr, og uavhengig av om hjelpemiddelet befinner seg i eksamenslokalet eller annet sted hvor kandidaten kan skaffe seg tilgang til hjelpemiddelet under eksamen.
6.
Fusk kan bestå i at en innlevert oppgave er utarbeidet av en annen person enn den som står oppført som eksaminand.
7.
Plagiat er fusk. Plagiering vil si å presentere andres arbeid som sitt eget uten tilstrekkelig kildehenvisning, slik at arbeidet med urette fremstår som studentens eget arbeid. Dette gjelder uavhengig av om gjengivelsen gjelder parafrasering, sitater fra bøker, artikler, internettsider, andres arbeider, bruk av bilder, grafer o.l. eller annet. Plagiat skal forstås på samme måte som det praktiseres etter forskningsetikkloven.
8.
Fusk kan bestå i å gjenbruke besvarelse som er bedømt ved tidligere eksamen, med mindre slik bruk er avtalt med institusjonen.
3.3
Handlinger som sikter mot å gi en person opptak til studier ved NMBU på et uberettiget grunnlag betraktes ikke som fusk, men kan etter omstendighetene oppfattes som annen uredelighet jf. universitets- og høyskoleloven § 12-4
Kapittel 4 Rettsgrunnlag
4.1
Reaksjoner ved fusk og annen uredelighet baseres på reglene i universitets- og høyskoleloven kapittel 12
4.2
Saksbehandlingen baseres normalt på universitets- og høyskoleloven, forvaltningsloven, offentleglova samt NMBUs interne forskrifter og retningslinjer. Norsk lovgivning for øvrig kan etter omstendighetene være aktuelle.
Kapittel 5 Saksforberedelse
5.1
NMBUs ansvar for saksforberedelse i saker om mulig fusk eller annen uredelighet påhviler rektor, som kan delegere myndighet i slike saker til studiedirektør eller andre.
5.2
Ved mistanke om fusk skal den som oppdager forholdet snarest sikre seg eventuelle bevis. Dersom mistanken gjelder fusk i form av ikke tillatte hjelpemidler under eksamen, skal gjenstandene inndras umiddelbart. Dette gjelder også gjenstander av økonomisk verdi, eksempelvis mobiltelefoner, PCer, men slike gjenstander skal returneres til studenten senest neste dag. NMBU sørger for at studenter som melder seg til eksamen gjøres kjent med denne bestemmelse.
5.3
Når mistanke om fusk oppstår før eller under eksamen, skal studenten orienteres om mistanken. Eksamen skal normalt gjennomføres som planlagt hvis studenten ønsker det. Hvis mistanken oppstår under skriftlig eksamen skal studenten innrømmes utvidet eksamenstid svarende til den tid som medgår til kontakt om mistanken, dog minst 30 minutter.
5.4
Studentens besvarelse sensureres på vanlig måte, men karakteren gjøres ikke kjent før det er avgjort om sak skal fremmes for NMBUs nemnd for studentsaker og til saken i så fall er ferdigbehandlet.
5.5
Så snart som mulig skal den som har oppdaget forholdet utarbeide en skriftlig redegjørelse om hva som er funnet, hvilke personer som er involvert, og hva som er foretatt i sakens anledning. Redegjørelsen skal ikke ta stilling til skyldspørsmål og heller ikke gi tilråing om den videre saksbehandling eller reaksjoner. Redegjørelsen stiles normalt til studiedirektøren eller den som har ansvar for undersøkelse av forholdet.
5.6
Rektor eller den rektor har gitt fullmakt sørger for undersøkelse av forholdet og vurderer om det er grunnlag for å fremme sak for nemnd for studentsaker til avgjørelse av om det foreligger fusk og i tilfelle fastsette reaksjon på forholdet. Undersøkelsene skal være objektive og så vidt mulig klarlegge både det som taler for og imot studentens sak. Studenten skal gis en rimelig frist til å uttale seg om forholdet til bruk for vurderingen av om sak skal fremmes.
5.7
Dersom rektor eller den rektor har gitt fullmakt finner tilstrekkelig mistanke om at det foreligger forhold som kan vurderes med tanke på reaksjoner etter universitets- og høyskoleloven, sendes saken til NMBUs nemnd for studentsaker med redegjørelse for saksforholdet og tilråding om reaksjon. Ved oversending
skal det påses at nødvendig utredning og dokumentasjon til nemndas saksbehandling medfølger.
5.8
Administrasjonen eller nemndas sekretær skal varsle kandidaten om at saken fremmes for NMBUs nemnd for studentsaker. Dersom politianmeldelse vurderes, skal dette framgå av forhåndsvarselet.
5.9
I saker der studenten har rett til å få dekket advokatbistand skal studenten informeres om retten i samsvar med universitets- og høyskoleloven § 12-9 og salærforskriften.
5.10
Nemnd for studentsaker behandler saken i møte, hvortil NMBUs representanter samt studenten innkalles med tilbud om advokatbistand, når dette kan kreves. Studenten gis anledning til å forklare seg om forholdet med støtte av sin advokat eller annen medhjelper.
5.11
Studenten eller dennes fullmektig har rett til å se sakens dokumenter, jf. forvaltningsloven § 18 med de unntak som fremgår av loven. Innsynsretten omfatter ikke interne vurderinger under saksforberedelsen, men øvrige journalførte dokumenter skal som hovedregel gjøres kjent for partene etter anmodning. Unntak fra dokumentinnsyn skal begrunnes med lovhenvisning.
5.12
Saker om fusk eller annen uredelig opptreden inneholder etter sakens karakter opplysninger om studentens personlige forhold, og er derfor normalt undergitt taushetsplikt for ansatte og medlemmer av NMBUs nemnd for studentsaker, jf. forvaltningsloven § 13 og offentleglova § 13. Dersom nemnda skal behandle opplysninger om personlige forhold eller andre opplysninger underlagt taushetsplikt, skal møtet lukkes, helt eller delvis. Nemnda kan også beslutte at møtet skal lukkes, der hensynet til konfidensialitet for øvrig tilsier det. Eventuell anmodning om åpen saksbehandling fra studenter med beskyttelsesinteresse etter disse bestemmelser vurderes av nemnda.
Kapittel 6 Beviskrav og vedtak om reaksjoner
6.1
NMBUs nemnd for studentsaker tar stilling til skyldspørsmål og fastsetter eventuelle reaksjoner etter den bestemmelse i universitets- og høyskoleloven som dekker forholdet.
6.2
NMBUs nemnd for studentsaker vurderer objektive funn og subjektive skyldkrav i hvert tilfelle. Som beviskrav ved fusk forutsettes klar sannsynlighetsovervekt.
6.3
Eventuelle reaksjoner mot en student skal stå i rimelig forhold til fuskehandlingens karakter og grovhet samt studentens personlige grad av skyld. Det subjektive skyldkravet kan i noen tilfeller vurderes mot faglig
umodenhet, især for studenter på lavere årstrinn.
6.4
I vedtak om utestenging og tap av eksamensrett skal avgjørelsen opplyse om studenten mister eksamensretten ved NMBU eller ved alle norske universiteter og høyskoler.
Kapittel 7 Etterbehandling
7.1
NMBUs nemnd for studentsaker gir melding om sitt vedtak til partene i saken. Forvaltningslovens regler om klageveiledning følges.
7.2
I vedtak om utestenging og tap av eksamensrett skal avgjørelsen opplyse om studenten mister eksamensretten ved NMBU eller ved alle norske universiteter og høyskoler.
7.3
Utestenging og tap av eksamensrett kan iverksettes fra datoen som er bestemt i vedtaket uavhengig av om vedtaket påklages. NMBUs nemnd for studentsaker kan etter omstendighetene innvilge oppsettende virkning, dersom studenten påklager vedtaket, jf. forvaltningsloven § 42.
7.4
Studieavdelingen iverksetter avgjørelsen i saken, når endelig vedtak er fattet. Utestenging fra undervisning innebærer at studenten fratas tilgang til Canvas, student-e-post, studentweb, samt laboratorier, klasseundervisning og andre undervisningsrelaterte servicetilbud. Utestenging fra eksamen betyr at studenten ikke får gjennomføre muntlig eller skriftlig eksamen, innlevere karaktergivende oppgaver eller på annen måte underkaste seg faglig bedømmelse ved universitetet.
7.5
Hvis en eksamen som annulleres utgjør en nødvendig del av en tildelt grad, skal NMBU kreve at vitnemål for graden tilbakeleveres – så vidt mulig frivillig, men om nødvendig ved tvangsinndrivelse etter universitets- og høyskoleloven §12-4 sjette ledd jf. tvangsfullbyrdelsesloven kapittel 13.
Kapittel 8 Virkemidler overfor vedtak
8.1
Studenter kan påklage NMBUs nemnd for studentsakers fellende avgjørelse i saker etter universitets- og høyskoleloven §§ 12-1 til 12-8 til Felles klagenemnd, oppnevnt av Kunnskapsdepartementet ved forskrift 10. oktober 2005 nr. 1192.
8.2
Avgjørelser om å nekte dokumentinnsyn for andre enn studenter kan påklages til direktoratet for høyere utdanning og kompetanse (HK-dir), jf. offentleglova § 32 og universitets- og høyskoleloven § 14-2.
8.3
Studenter kan bringe vedtak om utestenging, utelukkelse, uskikkethet og bortvisning inn for prøving ved domstolene etter universitets- og høyskoleloven § 12-10. Klage til Felles klagenemnd må forsøkes først. Frist for uttak av stevning er 3 måneder fra endelig forvaltningsavgjørelse foreligger.
Kapittel 9 Straffbare forhold
9.1
Dersom NMBUs nemnd for studentsaker eller administrasjonen konstaterer straffbare forhold kan forholdet anmeldes til politiet. Bruk av falske dokumenter skal i alle tilfeller meldes til politiet, jf. universitets- og høyskoleloven § 12-1.
Om NMBU
Om oss
Finn en ansatt
Jobb hos oss
Alumni
Presse
Kontakt oss
Om NMBU
Om oss
Finn en ansatt
Jobb hos oss
Alumni
Presse
Kontakt oss
Forskning
Forskning
Innovasjon
Laboratorier og tjenester
Bærekraftige NMBU
Forskning
Forskning
Innovasjon
Laboratorier og tjenester
Bærekraftige NMBU
Dyresykehuset
For studenter
Studentlivet
Canvas
Studier og emner
Studenttinget
Lag og foreninger
Si fra om avvik
Kvalitet i utdanningen
For studenter
Studentlivet
Canvas
Studier og emner
Studenttinget
Lag og foreninger
Si fra om avvik
Kvalitet i utdanningen
Dyresykehuset
Telefon
:
67 23 00 00
E-post
Adresse
:
Postboks 5003
1432 Ås
Organisasjonsnummer
:
969159570
Besøksadresser
Facebook
Instagram
Linkedin
Snapchat
Tilgjengelighetserklæring
Personvernerklæring
Endre cookies