Fusk og plagiering ved NMBU
Fusk er å oppnå et resultat på ulovlig vis og NMBU ser svært alvorlig på fusk og plagiering da dette er et tillitsbrudd fra studenten overfor både medelever og institusjonen NMBU.
Det sees like strengt på fusk på skole- og hjemmeeksamen, obligatoriske innleveringer som andre oppgaver og arbeid som skal leveres inn i løpet av studietiden ved NMBU.
Husk at feil bruk av kunstig intelligens (KI)/artificial intelligence (AI) som eks. ChatGPT eller andre kan medføre mistanke om forsøk på fusk og/eller plagiering. Dette kan få alvorlige konsekvenser for deg.
NMBU definerer fusk som «enhver handling som sikter mot å gi studenten et uberettiget studieresultat eller et uberettiget fortrinn ved evaluering av studieprestasjon». Alle former for plagiering er å betrakte som en uberettiget fordel.
Å plagiere er å etterlikne eller kopiere andres arbeid (åndsverk), enten delvis eller i sin helhet, for deretter å fremstille det som sitt eget. Den vanligste formen for plagiering skjer ved bruk av andres ideer uten å informere om opphav. Ved bruk av informasjon hentet fra andre steder er det derfor viktig å inkludere kilder og referanser i teksten din. Biblioteket har Korrekt kildebruk og referanseteknikk kan læres på bibliotekets side
Referansestiler – sitering og litteraturliste
Gjenbruk av egenprodusert tekst
Gjenbruk av egenprodusert tekst fra tidligere oppgaver og eksamener som du har fått bestått karakter på kvalifiserer som plagiering. Hvis du har skrevet om det samme temaet før unngås selvplagiat ved å basere seg på andre kilder og gjenskape ideene deretter. Dersom du gjenbruker noe av din egen tekst må du huske å henvise til ditt eget verk.
Gjenbruker du tekster eller deler av tekst  som ble levert inn til sensur, men der du ikke fikk bestått karakter kan dette gjenbrukes
.
Dette krever ikke kildehenvisning. Dette gjelder både hvis du ønsker å gjenbruke egen tekst på ny eksamen eller arbeidskrav i samme emne eller et annet emne.
Retningslinjer for bruk av kunstig intelligens (KI) ved NMBU
Les mer om: skrive akademisk tekst, bruke KI og hvilke hjelpemidler er tillatt ved eksamen
Om NMBUs nemnd for studiesaker
Retningslinjer for behandling av mistanke om fusk eller annen uredelig opptreden ved NMBU
Retningslinjer for NMBUs nemnd for studiesaker
Eksempler på  hva som regnes som fusk/plagiering
Fusk er enhver handling som sikter mot å gi studenten et uberettiget studieresultat eller et uberettiget fortrinn ved evaluering av studieprestasjon.
Bruk av mobiltelefon og annet elektronisk utstyr under eksamen
Å bruke av eller ha tilgjengelig hjelpemidler som ikke er tillatt. Eksempler på dette er lapper og ark med pensumrelatert informasjon, egne notater etc.
Å ikke vise til kilder eller å oppgi fiktive kilder
Svar som er hentet fra bøker, internett osv. og som helt eller delvis utgitt som eget svar
Svar som helt eller delvis har vært brukt av en annen person ved en tidligere eksamen eller innlevering
Svar som helt eller delvis er utarbeidet av en annen person
Innlevert arbeid av praktisk eller kunstnerisk art som er laget av andre enn studenten selv
Brudd på reglene om samarbeid
Å gjengi eller sitere fra lærebøker, fagbøker, andres oppgaver, materiale som er hentet fra internett osv. uten å klart markere at det er en gjengivelse/sitat fra andre (plagiat)
Å gjenbruke hele eller deler av egen besvarelse som er bedømt ved tidligere eksamen (selvplagiering), og uten å klart markere at det er en gjengivelse/sitat, med mindre slik bruk er avtalt med institusjonen.
Bruk av kunstig intelligens på en utilbørlig måte til å besvare oppgaven, se NMBUs retningslinjer for bruk av KI.
Hvordan fusk og plagiering kan oppdages
Av eksamensvakten under eller i forbindelse med eksamen/vurdering på campus.
Stikkprøver utført av ansatte i studieavdelingen under eksamen på campus.
Av sensor ved  sensurering av en eksamen, oppgave eller annen tekst.
Bruk av Ouriginal - et tekstgjenkjennings-program som sjekker studentens elektronisk innleverte besvarelse opp mot andre studenters oppgaver, internettkilder m.m. Ouriginal kan også delvis oppdage bruk av KI.
Konsekvenser av fusk og plagiering
Det er NMBUs nemnd for studiesaker som vedtar hvilke sanksjoner fusk eller plagiering skal få for den enkelte student. Konsekvensene kan bli utestengelse fra NMBU i inntil et år, samt miste retten til å gå opp til eksamen ved andre universiteter og høyskoler i det samme tidsrommet. I særlig grove tilfeller kan studenten utestenges i inntil to år. Eksamen, oppgaven eller innleveringen din vil bli annullert.
Retten til å annullere en eksamen, oppgave eller innlevering ikke foreldes jf. universitets- og høyskoleloven. Det betyr at dersom det er mistanke om fusk eller plagiering kan saken tas opp selv om du har forlatt universitetet. Dersom det foreligger et vedtak om annullering må vitnemål eller karakterutskrift leveres tilbake til NMBU.
Selv om språkmodeller som ChatGPT eller annet KI verktøy evt. ikke nevnes eksplisitt i retningslinjene for eksamen, så fremgår det veldig klart at besvarelsene skal være ditt eget arbeid.
Kopierer du tekst fra andre kilder, får andre til å skrive teksten for deg, eller du benytter f. eks Chat GPT eller annen KI på en urettmessig måte regnes dette som forsøk på fusk. Resultatet kan bli annullering av eksamen/emne samt utestenging fra universitet.
Å benytte en språkmodell til å generere tekst kan per i dag defineres som en måte å skaffe seg et «uberettiget fortinn» på ved evaluering av studieprestasjon. Man må benytte seg av selvstendig programvare (med innlogging) som ikke inngår i NMBUs liste over godkjente digitale verktøy.
Behandling av saker om fusk i NMBUs nemnd for studiesaker
NMBUs definisjon av fusk:
«Fusk er enhver handling som sikter mot å gi studenten et uberettiget studieresultat eller et uberettiget fortrinn ved evaluering av studieprestasjon.»
Fuskebegrepet gjelder selve handlingen, og bare studentenes kreativitet setter begrensninger for hva handlingen kan gå ut på, så lenge den kan føre til et uberettiget resultat eller fortrinn. Likevel er definisjonen ledsaget av en rekke eksempler som praktisk veiledning for leserne, herunder gjenbruk av egen eksamensbesvarelse, men ikke såkalt «selvplagiat».
Fusk kan møtes med sanksjoner. Vi snakker om objektive kriterier for reaksjoner (handlingen er foretatt) og subjektive kriterier (skyldgraden: uaktsomhet, grov uaktsomhet eller forsett).  NMBUs nemnd for studiesaker  avgjør saker om reaksjoner.
Fusk i en eksamen eller oppgave kan føre til annullering av eksamen uansett skyldgraden. Dette har sammenheng med at eksamensresultatet skal avspeile studentens egen prestasjon, og ektheten kan ikke garanteres med fusk i oppgaven. Annullering har også et visst element av straff.
Grensen mellom uaktsomhet og grov uaktsomhet er også grense for om studenten kan utestenges fra studiet for en periode.  Denne grensen vurderes etter juridiske kriterier og tradisjon, og her er det tale om rent sanksjonsmessige hensyn.
I alle saker som gjelder fusk innkalles partene til møte med nemnd for studiesaker . Møtene har et formelt preg, som skal sikre at studenten kommer til orde og får forklart seg om hendelsen og gitt sin oppfatning til bruk for den rettslige vurderingen. Det er viktig at studenten møter, da opplysninger som studenten har best kunnskap om ellers ikke nødvendigvis kommer frem, og utfallet av saken kan bli påvirket av manglende bidrag til avklaring.
Alle studenter som mistenkes for fusk får tilbud om advokatbistand, som betales av universitetet. Studenten har fritt advokatvalg innenfor rettskretsen, men administrasjonen kan bistå med henvisning ved behov.  Nemnd for studiesaker  oppfordrer sterkt alle som har krav på advokat til å benytte seg av tilbudet. Nemnd for studiesaker  vurderer advokatbistand i sakene som viktig for å sikre at de rettslige vurderingene av studentens forhold blir profesjonelt ivaretatt, og i mange tilfeller også som en støtte for studenten under møtet.
Nemnd for studiesaker  mener den grundige og seriøse saksbehandlingen bidrar til riktige og raske avgjørelser i fuskesaker til beste for alle berørte.
