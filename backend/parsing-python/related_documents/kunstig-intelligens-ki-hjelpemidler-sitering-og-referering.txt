Kunstig intelligens (KI), hjelpemidler, sitering og referering | NMBU
Hopp til hovedinnhold
Biblioteket
For studenter
Norwegian
English
Studier
Forskning
Innovasjon
Om NMBU
Søk
Biblioteket
For studenter
Norwegian
English
For Studenter
Hvordan bruke kunstig intelligens (KI), skrive akademisk tekst og hvilke hjelpemidler er tillatt ved eksamen
Kunstig intelligens (KI) kan være et nyttig hjelpemiddel i studiene dine. På denne siden finner du informasjon og eksempler på god bruk av de verktøyene.
Lær deg å skrive akademisk tekst og å sitere og referere korrekt fra kildene du benytter.
Skrive og referere - referansestiler og litteraturlister
Veiledning i akademisk skriving
Hvordan bruke KI i studiehverdagen
Artificial Intelligence (AI) eller kunstig intelligens (KI) er et hjelpemiddel som kan være en god læringsstøtte. Spør alltid faglærer eller veileder ved om usikkerhet rundt KI-bruk. Det er ditt ansvar å opptre på en akademisk redelig måte og å sette deg inn i gjeldene etiske prinsipper, lover og regler.
NMBUs retningslinjer for bruk av kunstig intelligens (KI)
Etiske prinsipper og retningslinjer
Det er viktig å:
bruke KI som støtte, ikke som erstatning for egen tenkning
kritisk vurdere kvaliteten på svarene du får
alltid oppgi bruk av KI i akademiske arbeider og merk tydelig materiale generert av språkmodeller
ikke bruke KI til å behandle personopplysninger eller sensitive saker
følge faglige og etiske retningslinjer for kildebruk
Hva er KI?
Kunstig intelligens (KI) er en samlebetegnelse på teknologier som kan etterligne menneskelig atferd og tenkning. Det er ikke én teknologi, men mange teknologier som bruker store datamengder, komplekse algoritmer og kraftig beregningskapasitet for å utføre oppgaver med liten eller ingen menneskelig veiledning.
Hensikten kan for eksempel være å bruke store datamengder, komplekse algoritmer og kraftig beregningskapasitet for å finne mønstre i store mengder data. Denne type KI-programmer er godt etablert og har blitt benyttet i flere år. Et eksempel er Rikshospitalets bruk av KI for å analysere røntgen bilder ved spørsmål om brudd.
Begrepsforklaring
K
I-verktøy
Programmer eller plattformer som bruker KI for å generere tekst, analysere data eller utføre andre oppgaver.
G
enerativ KI
KI-systemer som kan generere nytt innhold som tekst, bilder eller lyd basert på treningsdata.
Språkmodeller
Språkmodellene er trent på enorme mengder tekstdata og er i bunn og grunn statistisk verktøy som kan forutsi neste ord i en gitt sekvens. Det er med andre ord kontekstbestemt sannsynlighetsfordeling av ord. Dette gjør dem i stand til å generere menneskelignende tekst, svare på spørsmål og utføre ulike språkrelaterte oppgaver.
Det finnes mange modeller på markedet, hver med sine egne styrker og svakheter. De mest moderne modellene er nå det man kaller
multimodale
. De er i stand til å forstå og generere informasjon fra flere forskjellige typer data, eller "modaliteter". Dette kan for eksempel være tekst, bilder, lyd, video og sensoriske data. Husk at selv om modellene er gode på å simulere samtaler, kan de gi feilaktige svar.
Små språkmodeller
øker også i populæritet. Dette er modeller som er trent på mindre, men til gjengjeld nøye kuratert data. De presterer ofte like bra eller bedre en de store på bestemte oppgaver. De er også mer bærekraftige siden de ikke bruker like mye energi.
Hva betyr KI-kategoriene i emnebeskrivelsen?
I emnebeskrivelsen skal det stå informasjon om
tillatt bruk av KI i emnet
. Dette feltet skal inneholde en beskrivelse av hvordan KI er tillatt brukt ved de forskjellige vurderingsformene og de obligatoriske aktivitetene som emnet har. Det er 3 mulige kategorier av KI-bruk:
K1 -
Ingen bruk av
KI
Ingen bruk av KI tillatt
Eksempel: Ved en eksamen eller prøve som avlegges på campus vil det typisk ikke være tillatt med bruk av KI.
K2 -
Spesifisert bruk av KI
I denne kategorien må det spesifiseres hvilken bruk av KI som er tillat.
Eksempel: Ved f. eks en gruppeoppgave kan det være spesifisert at KI kan benyttes til idé-myldring og språkvask, men ikke noe annet. Da må studentene gi en beskrivelse av bruken av KI med hvilke programmer og hvordan programmene er brukt i teksten.
Gruppen vil være ansvarlig for det endelige innholdet i teksten etter fullført språkvask og at dette er i tråd med regelverket.
K3 -
Full bruk av KI
I denne kategorien er all bruk av AI tillatt, men må være i tråd med retningslinjene for bruk av kunstig intelligens (KI) ved NMBU.
Viktig merknad: Etiske prinsipper må alltid følges, selv når full bruk av KI er tillatt.
Eksempel: Studenter kan fritt bruke KI-verktøy til alle aspekter av en oppgave, inkludert innholdsgenerering, analyse og formatering, forutsatt at bruken oppgis tydelig og etiske retningslinjer følges.
Husk!
Uavhengig av kategori er studentene ansvarlige for å sikre at bruken av KI er i samsvar med institusjonens retningslinjer og etiske standarder.
Åpenhet er avgjørende: oppgi alltid din bruk av KI og spesifiser hvilke verktøy og metoder som er brukt.
Treffsikkerhet - sannsynlighet og bias
Det ligger i en språkmodells natur å tidvis generere feilaktig informasjon. De kan ikke skille rett og galt på egenhånd, og komponerer setninger basert på sannsynlighet, ikke skjønn.
Her er et eksempel: ChatGPT ble stilt spørsmålet om hva som er tidenes mest siterte forskningsartikkel i økonomi? Svaret var “A Theory of Economic History” – skrevet av Douglass North i 1969 og publisert i Journal of Economic History. Problemet er bare at denne artikkelen ikke finnes. Ved å søke i egen treningsdata setter den sammen de ordene som oftest opptrer sammen basert på spørsmålet:
«A Theory of Economic History” er da svaret vi får servert av Chat GPT. Valg av forfatter er gjort på samme måte. Douglass North er den forfatteren som har publisert mest innen økonomi. Sannsynlighet tilsier derfor at han er forfatteren.
Faktafeil (hallusinasjoner på fagspråket) er noe som jobbes aktivt med, der frekvensen har gått merkbart ned siden lanseringen av GPT 3 høst 2022. At modellene nå er på internett og kan søke etter konkret informasjon er av stor betydning. Hallusinasjoner og genererte svar av lav kvalitet forkommer allikevel fortsatt. Ulike leverandører har forskjellige løsninger, men Googles Notebook LM er et godt eksempel. Plattformen som er basert på Gemini krever at du selv laster opp kildene den skal ta utgangspunkt i. Den kan bare generer tekst basert på det du har lastet opp. Dette reduserer forekomsten av hallusinasjoner kraftig og gir samtidig brukeren langt større kontroll en hva en konvensjonell chatbot kan tilby.
Selv om den genererte informasjonen man får av en språkmodell ikke inneholder faktafeil, så man også være oppmerksom på mulig plagiering. Det finnes flere eksempler på at språkmodeller “genererer" informasjon identisk med allerede publisert materiale. Gjenbruk av generert innhold kan derfor slå ut i en plagieringsjekk.
GPT og de andre språkmodellene har også innprogrammerte etiske retningslinjer. De handler i hovedsak om støtende innhold og personvern, men de er også påvirket av dominerende politiske synspunkter. Språkmodellene kan derfor ha en innebygget bias, eller reproduserer partiske synspunkter representert i treningsmaterialet. Dette er med på å påvirke treffsikkerheten.
En språkmodell har også en evne til å gi deg svaret du ønsker, selv om det ikke representerer konsensus. Dette er spesielt viktig å være oppmerksom på hvis man benytter plattformer rettet mot akademia og litteratursøk. Hvis man spør om å få generert tekst basert på en spesifikk problemstilling, vil du få et svar som underbygger din påstand (inkludert faktiske kilder), men det er slett ikke sikkert at dette representerer fagfeltets generelle posisjon. Motstridene forskning blir med andre ord ikke tatt stilling til med mindre man spør spesifikt om det. Modellene har heller ikke tilgang på all fagfellevurdert vitenskapelig litteratur. Forslagene du får er basert på det “biblioteket” leverandøren har greid å opparbeide. De er ofte svært mangelfulle og inneholder lite kontemporær vitenskapelig litteratur. Slike plattformer burde derfor betraktes som et supplement, ikke en erstatter for mer konvensjonelle former for informasjonssøk.
Et siste problem er bruk av KI for oppsummering av fagtekster. Et KI-verktøy klarer ikke nødvendigvis veie hva som viktig og ikke. Et generert sammendrag kan derfor gi en feilaktig fremstilling av tekstens innhold. Flere av verktøyene har imidlertid tilført funksjoner som gjør de mer langt mer presise og nyttige. Det er allikevel viktig å kvalitetssikre innholdet.
Prompting
Når du bruker en språkmodell, er det viktig å kunne stille konkrete spørsmål som inneholder mye kontekst. Dette kalles prompting. På norsk kan prompting forklares som spørsmålsstillinger, instruksjoner eller ledetekst. Det å prompte er din måte å gi KI verktøyet instrukser om hva du vil at den skal gjøre.
Det kan være vanskelig å lage prompts som gir deg ønsket respons. Det kan derfor ofte være behov for justeringer, korrigeringer og oppfølgingsspørsmål underveis i samtalen.  Det betyr at jo bedre forståelse du har av tematikken, desto større er sannsynligheten for at du kan lage nyttige prompts. I noen tilfeller kan du få mer nøyaktige treff dersom du prompter på engelsk. For at slike KI-verktøy skal oppleves nyttig for deg, er det viktig å se på interaksjonen som en dialog.
Kildekritikk
KI verktøy kan ikke refereres til som en kilde. Du kan heller ikke benyttet deg av kilder som verktøyet oppgir da disse kan være kilder som ikke er reelle. Dette fordi språkmodellene svarer ved å lete i og kombinere elementer fra egen treningsdata. Dersom du bruker tekst generert av KI, til hjelp i skriveprosessen med egen tekst, må du være bevisst på:
KI-generert tekst kan inneholde feil, unøyaktigheter eller være misvisende. Kontroller derfor alltid tekstene med flere andre kilder.
KI-generert tekster er ikke din egen. Om du bruker den i eget arbeid må du være åpen om at teksten er KI-generert og på hvilken måte den er generert og brukt i din tekst.
Dersom KI-generert tekst viser til kilder er de ikke nødvendigvis reelle eller relevante. Du må alltid oppsøke, utforske og kontrollere kildene du oppgir. Oppgitte kilder kan være basert på skjønn og ikke reelle kilder.
Generert tekst kan reflektere bias eller fordommer fra treningsdataene. Ved å bygge videre på biasene eller fordommene kan disse forsterkes.
Ikke bruk KI til å skrive teksten for deg, men som en støtte i skriveprosessen, for eksempel til å få ideer og forbedre egen tekst.
Datalagring og personopplysninger
Majoriteten av selskapene som eier og utvikler de store språkmodellene lagrer brukerdata i USA. De krever innlogging ved oppretting av passord, registrering av telefonnummer og/eller epost (alternativ via Facebook eller en Microsoft-konto), men lagrer også metadata som din internetthistorikk, browser-type og hvilke innhold du søker etter og eksponeres for ved bruk av programmet. I tillegg vil enkelte av språkmodellene trenes ytterligere ved at du interagerer med dem. Alt du skriver, og alle svar du får blir brukt for å utvikle teknologien ytterligere.
På grunnlag av reguleringer vedrørende datalagring utenfor EU (GDPR), kan ikke NMBU eller ansatte ved NMBU pålegge studentene å benytte slike verktøy som del av undervisningen. Dette er imidlertid noe tech-selskapene er klar over og ønsker å imøtekomme ved å endre egen datalagringspraksis.
Hjelpemidler ved eksamen på campus
På eksamen eller vurderinger på campus er det egne regler for bruk av hjelpemidler. Det er viktig at du vet hvilke hjelpemidler som er tillatte brukt ved din eksamen/prøve og kun bruker disse.
Tillatte hjelpemidler og hva du ikke kan ha med
I emnets emnebeskrivelse på nett skal det stå hvilke hjelpemidler (hjelpemiddelkode) som gjelder ved eksamen i dette emnet. Dersom emnet har "spesifiserte andre hjelpemidler" skal det spesifiseres i Canvas, hva de spesifiserte hjelpemidlene er, det kan f. eks. være tilgang til printede notater, tabeller osv. Dette skal også stå på eksamensoppgaven du får utdelt.
Ved en campus eksamen er det ikke tillatt med åpent nett, men det kan gis tilgang til enkelte nettsider eks. Lovdata Pro.
Hvilke hjelpemiddelkode kan emnet ha og hva betyr det?
A1: ingen kalkulator, ingen andre hjelpemidler
A2: ingen kalkulator, spesifiserte andre hjelpemidler:
Det skal stå i Canvas hva som spesifisert. Det kan f. eks. være notater eller tabeller du selv skal ta med eller det kan være tabeller og formler du vil få utdelt av eksamensvakt.
B1: utdelt kalkulator, ingen andre hjelpemidler:
Du vil få utdelt kalkulator av eksamensvakt.
B2: utdelt kalkulator, spesifiserte andre hjelpemidler:
Du vil få utdelt kalkulator av eksamensvakt, samt at det skal stå i Canvas hva som spesifisert.
C1: alle typer kalkulatorer, spesifiserte andre hjelpemidler:
Du må ta med din egen kalkulator, tilpasset emnet du skal ha eksamen i. Andre hjelpemidler skal være spesifisert i Canvas. Kalkulatoren din må ikke inneholde filer, være knyttet til internett eller kommuniserer med andre enheter, den kan heller ikke lage lyd.
Lovlige hjelpemidler
Du må selv ta med deg tillatte hjelpemidler til eksamenslokalet og sørge for at bøker etc. ikke inneholder ulovlige notater. Hvis det står at f. eks kalkulator eller formelsamling deles ut, vil du får dette utdelt på eksamen.
Se også oversikten på
eksamenssiden
over hva annet du må huske å ha med samt tillatt utstyr.
Ulovlige hjelpemidler
Det er ikke lov å ha med eller ha tilgang til andre hjelpemidler enn det som er angitt som tillatt ved den aktuelle eksamenen og du kan ikke dele hjelpemidler med andre studenter under eksamen.
All tilgang til og bruk av mobiltelefon under en eksamen betraktes som fusk. Tilsvarende gjelder for digitale hjelpemidler som inneholder kommunikasjonsutstyr.
Det er ikke tillatt med kommunikasjon mellom medstudenter eller med andre personer under en eksamen.
Se også oversikten på
eksamenssiden
over utstyr som ikke er tillatt å ha med/bruke.
Kontroll av hjelpemidler
Ved eksamen der det benyttes eksamensvakter kan medbrakte hjelpemidler enkeltvis eller ved stikkprøver bli kontrollert av inspektørene.
Ordbok ved eksamen på campus
Du kan alltid ha med enkel tospråklig ordbok, hvis eksamen avvikles på et annet språk enn morsmålet ditt. Det vil som oftest bety: fra ditt morsmål til norsk eller fra ditt morsmål til engelsk.
Du kan ikke ha med en utfyllende ordbok som forklarer ord og uttrykk eller en advanced dictionary.
Ordboka skal være fri for notater, lapper osv.
Hjelpemidler ved hjemmeeksamen, oppgaver og innleveringer
Ved hjemmeeksamen, innleveringer etc. er "alle" hjelpemidler tilgjengelig, men det er fortsatt regler. Når du bruker KI (kunstig intelligens) eller f. eks bruker noe fra andres arbeid andre må du vise til kildene. Samarbeid/kommunikasjon med andre er som hovedregel ikke tillatt.
Tillatte hjelpemidler og hva kan du ikke gjøre
Det er ikke tillatt med kommunikasjon/samarbeid mellom medstudenter eller andre personer under eksamen, hvis ikke slik kommunikasjon/samarbeid spesifikt er oppgitt som et tillatt i eksamensoppgaven eller i emnerommet i Canvas.
Ved eksamen skal du vise hva du har lært ved å besvare med dine egne formuleringer. Siterer du tekst skrevet av andre eller viser til andres arbeid må du bruke korrekt referering. Dette er også viktig å huske på dersom du benytter notater som inneholder direkte avskrift fra forelesningsfoiler etc. eller f. eks fellesnotater med andre studenter o.l.
Bruke av KI
NMBU tillater bruk av KI-baserte programmer ved utforming av innleveringsoppgaver som er del av obligatorisk arbeid i et emne, så fremt det ikke er angitt i emnebeskrivelsen at KI-baserte programmer ikke er tillatt.
Bruker du KI er det viktig at du setter deg godt inn i korrekt bruk av dette, se NMBUs egen retningslinjer og mer informasjon om KI-bruk høyere opp på siden.
Det er opplyst i emnebeskrivelsen til emnet hvilken KI-kategori emnet har for den enkelte vurdering.
Husk!
Det er viktig at du lærer deg korrekt bruk av kilder og referanser, se info referansestiler og litteraturlister og book gjerne veiledning i akdamisk skriving - grønne link knapper øverst på siden
Skriv besvarelsen med egne ord. Ikke "klipp og lim" fra andre.
Se NMBUs egne retningslinjer for bruk av KI.
Dersom du ikke har fått opplyst at samarbeid/kommunikasjon med andre er tillatt, så vil slikt samarbeid regnes som fusk.
Les mer om
hvordan NMBU forstår fusk og plagiering
Om NMBU
Om oss
Finn en ansatt
Jobb hos oss
Alumni
Presse
Kontakt oss
Om NMBU
Om oss
Finn en ansatt
Jobb hos oss
Alumni
Presse
Kontakt oss
Forskning
Forskning
Innovasjon
Laboratorier og tjenester
Bærekraftige NMBU
Forskning
Forskning
Innovasjon
Laboratorier og tjenester
Bærekraftige NMBU
Dyresykehuset
For studenter
Studentlivet
Canvas
Studier og emner
Studenttinget
Lag og foreninger
Si fra om avvik
Kvalitet i utdanningen
For studenter
Studentlivet
Canvas
Studier og emner
Studenttinget
Lag og foreninger
Si fra om avvik
Kvalitet i utdanningen
Dyresykehuset
Telefon
:
67 23 00 00
E-post
Adresse
:
Postboks 5003
1432 Ås
Organisasjonsnummer
:
969159570
Besøksadresser
Facebook
Instagram
Linkedin
Snapchat
Tilgjengelighetserklæring
Personvernerklæring
Endre cookies